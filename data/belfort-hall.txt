Juiste datum voor de aanleg van het complex blijkbaar niet voorhanden. Vermoedelijk gaan opdracht, basisontwerp en grondplan terug tot de 13de eeuw, gezien de historische en economische context. Westelijke halvleugel zou echter de meest recente zijn volgens bekapping en tweede bouwlaag, hier zonder spitsbogige muuropeningen. 1211: eerste vermelding in tekst waarin een Brugs burger Riquardus post Hallam heet. 1240: dooreengenomen aanzien als het startjaar voor de bouw van het complex belfort-hal mogelijk ter vervanging van een eerste houtbouw. Bouwfasen zijn onduidelijk. Er is een verschil tussen Halle- en Wollestraat inzake profileringen en materiaalgebruik. 1280: een brand teistert het belfort. Vermoedelijk betreft het een toen reeds een stenen constructie die slechts beschadigd wordt.

Circa 1345-1346: toevoeging of restauratie van een tweede vierkante torengeleding met nieuwe bekapping en grote werken aan de klokkeninstallatie, dit na tal van werkzaamheden binnenin. 1389: een zware storm teistert het belfort. 1394-1395: verbouwen onder leiding van meester-metselaar Jan van Oudenaerde, van de acht galmgaten van de tweede torengeleding en verhogen of herstellen van de hoektorentjes van de noordvleugel. Ook onderhoudswerken aan de halvleugels ter bevordering van de handelsactiviteiten. 1420: schoren van de oostelijke halgevel aan de Wollestraat ten gevolge van een verzakking; tevens verstevigen van de noordoosthoek. Werken aan het belfort betreffen het westelijke galmgat en klokkenstoel.

1431-1432: uitvoeren van werken aan het gewelf in de klokkenkamer; de juiste aard ervan is onbekend. 1449-1450: aanbrengen van een uurwerk tegen de noordzijde van het belfort. 1466: ter hoogte van de eerste belfortgeleding, invoegen door Cornelis Tieleman van een tweede balkon, bestemd voor de pijpers, boven dat van de hallegeboden. 1482-1486: verhogen van het belfort met een achtzijdige constructie van zandsteen met houten spits bekroond door een Sint-Michielsbeeld. Ontwerp vermoedelijk toe te schrijven aan de Brugse meester-metselaars Paul en Josse Roelens; Lieven van Boghem uit Brussel levert de stenen. 1493: afbranden van de spits met vernieling van houtwerk, klokken en uurwerkmechanisme als gevolg. 1499-1502: bouwen van een nieuwe, meer uitgewerkte, houten spits van drie geledingen bekroond met leeuw door meester-timmerman François Bruhault.

1524-1527: aanbrengen, op de begane grond van de halgevels aan Markt en Wollestraat, van nieuwe muuropeningen met gebruik van steen van Antoing en steen van Ecaussines; plaatsen van Onze-Lieve-Vrouwbeeld door L. Blondeel in een renaissancenis boven het balkon van de Hallegeboden. 1554: versterken van de belforthoeken met zware zandstenen pijlers naar aanleiding van alarmerende berichten over het overhellen van de toren in 1523. 1561-1564: invoegen van een natuurstenen renaissancegalerij op de gelijkvloerse verdieping van de zuidelijke halvleugel aan de Oude Burg; uit dezelfde periode dateren vermoedelijk ook de twee kleine galerijen aan de noord- en zuidzijde van de binnenplaats. Voorts, invoegen van kleine rechthoekige vensters boven de bovenste muuropeningen van de halvleugels, dit zowel aan de buiten- als aan de binnenplaatszijde. 1562-1567: verplaatsen van het uurwerk naar de achthoekige torengeleding; in de plaats ervan komt vanaf 1590 het wapenschild van de opeenvolgende vorsten.

1619: herstellen van de eerste torengeleding door J. Stalpaert; zandstenen jaartal verwijderd tijdens de laatste restauratie omwille van de 'misleidende datering'. 1675-1690: een nieuwe beiaard in plaats van die van 1528. 1715-1719: overwelven van de gelijkvloerse verdieping van de halvleugels.

1741: verwoesting van de torenspits, het houtwerk en de beiaard, naar aanleiding van brand in de belforttoren veroorzaakt door blikseminslag. Herstellingswerken, echter met weglating van de spitse bekroning. 1744, 1748: respectievelijk installatie van een beiaard door G. Dumery en van een nieuw uurwerk met speelmechanisme door A. De Hont.

1826: vernieuwing van de klokkenstoel, en een niet nader te omschrijven 'volledige restauratie' van het belfort; tevens verwijderen van de twee grote dakkapellen aan de marktzijde van de noordelijke halvleugel. In loop van tweede helft 19de eeuw: opeenvolgende herstellingswerken aan halgevels en hoektorentjes van belfort.

1917: het Duitse leger gebruikt de hal onder meer als garage en keuken; hiertoe worden de vensters aan de Wollestraat dichtgemetseld en zuidelijke vleugel voorzien van vijf schoorstenen. 1923: herstel naar de oorspronkelijke toestand, ook van de eertijds gedichte galerijen op de binnenplaats en aan de Oude Burg. Laatstgenoemde krijgt winkelfunctie. 1948-1955: studies in verband met een algemene restauratie ingezet door architect J. Viérin (Brugge) en na zijn dood door architect M. Vermeersch (Brugge) voltooid.

1964-1975: fasegewijze restauratie, twee betreffende het belfort (1964-1970) en de twee andere betreffende de hal (1969-1972). Maximum behoud van oude bouwmaterialen en bijzondere aandacht voor kwaliteit, kleur, zetting en profielen van de te vervangen natuursteen en baksteen. Echter ook noodzakelijke vernieuwing van sommige structurele elementen naar oorspronkelijk model onder meer de luchtbogen van de achtzijdige belfortgeleding, hoektorentjes, vensteromlijstingen en -indelingen. Ook vervangen van houten dakgebint in het belfort door betonnen constructie. Voorts wijst een stabiliteitsstudie van het belfort op een gemiddelde, maar ongevaarlijke, toreninclinatie van 87 centimeter in zuidoostelijke richting; bij de bouw van de eerste geleding helde de toren reeds over waardoor latere verhogingen een corrigerende aanpak vereisten.

1979-1980, 1984: herstellen van respectievelijk beiaard en uurwerkmechanisme. 1981-1982: restauratie van de dakstoel van de halvleugels door architect L. Vermeersch (Brugge). 1983-1984: aan binnenplaats, uiteindelijke bouw van een tweede trap naar de noordgalerij - omwille van brandweervoorschriften - na tal van polemieken omtrent de vormgeving.
